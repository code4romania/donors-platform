---
title: Primul raport al Platformei Donatorilor
author: Olivia Vereha

summary: Creată prin contribuția a 15 dintre principalii finanțatori ai proiectelor societății civile din România, cărora li se adaugă 19 Fundații Comunitare, platforma pune la dispoziție facilități de explorare și vizualizare grafică de date despre fondurile destinate organizațiilor neguvernamentale din toate domeniile de interes.
---

Creată prin contribuția a 15 dintre principalii finanțatori ai proiectelor societății civile din România, cărora li se adaugă 19 Fundații Comunitare, platforma pune la dispoziție facilități de explorare și vizualizare grafică de date despre fondurile destinate organizațiilor neguvernamentale din toate domeniile de interes.

Este pentru prima dată când finanțatorii importanți își dau mâna pentru a aduce o mai mare claritate asupra investițiilor strategice în sectorul non-profit devenind astfel un punct esențial de informare cu privire la alocarea sprijinului financiar în domenii specifice de intervenție, identificarea de noi oportunități de finanțare în domenii încă neexplorate, precum și de co-finanțare și descoperirea de noi actori neguvernamentali și proiectele acestora.

Platforma Donatorilor este un proiect inițiat de o coaliție de 15 finanțatori: Asociația pentru Relații Comunitare, BRD-Groupe Société Générale și Fundația 9, Federația Fundațiilor Comunitare din România, Fundația pentru Dezvoltarea Societății Civile, Fundația Hațegan, Fundația Orange, Fundația pentru Parteneriat, Fundația Vodafone România, ING Bank România, Kaufland România, Lidl România, PENNY România, Raiffeisen bank, Romanian-American Foundation și  Fundația United Way Romania. Soluția a fost proiectată, dezvoltată și este administrată de asociația Code for Romania.

Concomitent cu lansarea platformei, grupul de finanțatori a elaborat și un raport succint, disponibil la acest link, care prezintă o primă imagine asupra fondurilor cu care aceștia au sprijinit eforturile depuse de societatea civilă în anul 2020, într-un an de criză globală, în care rolul donatorilor și al organizațiilor neguvernamentale a fost unul vital pentru întreaga populație.
Până în luna martie 2021, în Platforma Donatorilor s-au deschis date din partea a 15 finanțatori și 19 fundații comunitare, reprezentând granturi în valoare totală de 45,68 milioane de euro acordate către peste 850 de organizații non-profit și grupuri de inițiativă.

>„Credem că societatea civilă din România a ajuns deja la un nivel de maturitate ridicat, reprezentând astăzi mai mult ca oricând un segment fundamental al societății românești, lucru care se datorează în mare măsură contribuției celor care pun la dispoziție resurse pentru ca sectorul ONG să își îndeplinească misiunea. Foarte multe dintre proiectele Code for Romania sunt gândite pentru a veni în sprijinul societății civile, iar Platforma Donatorilor credem că este un pas important. Deschizând datele despre finanțare vom putea avea claritate asupra activității sectorului ONG, asupra impactului său și vom putea ști care sunt zonele care au nevoie de resurse suplimentare în perioada care urmează.” a declarat Bogdan Ivănel, CEO Code for Romania.

Odată cu lansarea Platformei Donatorilor, sectorul neguvernamental și publicul larg vor avea acces la un punct central de informare cu date actualizate și standardizate, urmând o taxonomie comună și o mecanică simplă de colectare, permanentă și consistentă. **Cei 15 fondatori fac un apel deschis către toate companiile active din România să li se alăture în acest demers și să opteze pentru deschiderea datelor în platformă pentru a crește gradul de transparență în sector** și pentru a putea avea acces la informații detaliate și șansa construirii unor strategii de finanțare cu impact mult mai mare pentru România.

[Descarcă Raportul 2020: Platforma Donatorilor](https://donors-platform.s3.eu-central-1.amazonaws.com/raport.pdf)
